<!DOCTYPE html>
<html lang="en">
  <head>
    <meta charset="utf-8">
    <title>Vad bidrar till det attraktiva gruvarbetet idag?</title>
    <link rel="stylesheet" href="tufte.css">
  </head>
  <body>
    <div class="tufte-page">
      <h2 id="vad-bidrar-till-det-attraktiva-gruvarbetet-idag">Vad
      bidrar till det attraktiva gruvarbetet idag?</h2>
      <p>Joel Lööw</p>
      <h3 id="inledning">Inledning</h3>
      <p>Denna delstudie syftar till att undersöka vad som gör
      gruvindustrin attraktiv, vad de som redan jobbar för ett
      gruvföretag tycker om sitt arbete – med andra ord, vad det är som
      gör att personer vill jobba i gruvindustrin.</p>
      <p>Egentligen vet vi redan ganska mycket om vad som gör ett arbete
      tillfredställande, stimulerande och gott – vad som gör arbeten
      attraktiva. Vi vet till exempel att det handlar om att anställda
      ska ha en bra avvägning mellan krav och kontroll i sitt arbete,
      bra ersättning, möjlighet till inflytande och att arbetet ska vara
      säkert och inte bidra till ohälsa (Åteg et al., 2004).</p>
      <p>Samtidigt måste vi komma ihåg att gruvindustrin på flera sätt
      skiljer sig från andra industrier och att det därför är viktigt
      att bilda oss en uppfattning för vad som specifikt är viktigt för
      just denna industri. I och med att mycket är under förändring i
      gruvindustrin påverkar det också våra tidigare uppfattningar kring
      attraktivt gruvarbete (Lööw, 2020). Denna utveckling kommer även
      påverka vilka roller som behövs i morgondagens gruva och hur dessa
      roller är sammansatta. Till exempel kommer fler behöva färdigheter
      som tidigare förknippats med tjänstemannaroller, och dessa
      färdigheter kommer att behövas hos kollektivanställda (Lund et
      al., 2024).</p>
      <p>Med andra ord räcker det inte att endast fokusera på
      traditionella perspektiv kring attraktivt arbete. I stället menar
      vi att man måste tillämpa ett sociotekniskt systemtänkande. I
      utformningen av attraktiva arbetsplatser är det därför viktigt att
      använda ett människocentriskt perspektiv, i bred bemärkelse: vi
      måste identifiera och ta hänsyn till behoven hos alla som påverkas
      av arbetet, inte bara de som direkt utför det. Detta kräver
      analyser av och förståelse för såväl den interna organisationen
      som det omgivande samhället.</p>
      <h3 id="genomförande">Genomförande</h3>
      <p>Studien har genomförts i två delar. För det första har vi gått
      igenom tidigare forskning och studier kring attraktivt gruvarbete.
      Detta har även inkluderat internationella spaningar. För det andra
      har vi genomfört en serie fokusgruppintervjuer med anställda hos
      ett gruvföretag för att bättre förstå vad som <em>lockar</em> med
      ett arbete i gruvindustrin. Här har vi använt en metod kallad
      <em>appreciative inquiry</em> (Bushe, 2011). Metoden går ut på att
      anställda, i detta fall, svarar på frågor om vad de gillar och
      uppskattar i sitt arbete. Detta skiljer sig från traditionella
      tillvägagångssätt där fokus brukar ligga på problem och sådant som
      inte fungerar.</p>
      <p>I fokusgruppintervjuerna har vi därav fokuserat på sådant som
      är bra med gruvindustrin, i stället för det som inte fungerar.
      Tanken är att detta ska ge en tydligare bild av det som behöver
      göras för att, så att säga, få fram mer av det goda. Totalt 25
      personer deltog i 4 fokusgruppintervjuer. Av dessa var 17 män och
      8 kvinnor. Tre av deltagarna var kollektivanställda, resten
      tjänstemän. En av fokusgrupperna bestod endast av personer som
      flyttat till Sverige för att jobba på företaget i fråga (totalt 6
      personer). I fokusgrupper ställde vi följande frågor som
      deltagarna diskuterade och besvarade: Vad var det som fick dig att
      välja ett arbete/en karriär inom gruvindustrin?; Vilka delar
      uppskattar du mest?; När har du känt dig som mest välkommen i
      gruvindustrin?; Hur skulle ditt ideala arbete se ut?; Hur skulle
      arbetet kunna utformas för att uppnå fler av de saker som du
      uppskattar i ditt arbete?</p>
      <h3 id="resultat">Resultat</h3>
      <p>Deltagarna gav flera olika anledningar till att man
      <strong>sökt sig till gruvindustrin</strong>. Vissa kom från en
      “gruvfamilj”, alltså en familj där någon eller flera arbetat i
      gruvan, ibland i generationer. Andra uppgav att det varit yrket
      eller området – till exempel geologi – som främst varit lockande
      och att gruvindustrin erbjuder jobb inom detta. För vissa är det
      den goda lönen som lockar. Skiftgången och möjligheterna till
      ledighet är viktig för vissa, ofta kopplat till fritidsintressen.
      Samtidigt är skiftgången för andra något som gör arbete
      oattraktivt. Slutligen beskriver vissa att det varit slumpen som
      lett dem till gruvindustrin.</p>
      <p>Liknande budskap återfinns i svaren på frågan kring vad
      deltagarna <strong>uppskattar mest med ett arbete inom
      gruvindustrin</strong>. Till exempel nämns både lön och
      skiftgången. Återigen är det inte bara positiva utsagor – bland
      annat upplever vissa att lönen är dålig i förhållande till andra
      företag (entreprenörer) eller roller (tjänstemän jämfört med
      operatörer). Många lyfte att de uppskattar att vara med att driva
      en teknisk utveckling. I relation till detta lyftes också
      möjligheten att alltid kunna lära sig något nytt inom industrin.
      Detta har också att göra med att det finns en variation i arbetet
      och att man aldrig riktigt blir färdig. Även här finns dock också
      negativa dimensioner: vissa upplevde att de fick landa i något och
      sätta punkt – det finns <em>alltid</em> något annat att göra.</p>
      <p>Frågan kring när deltagarna <strong>känt sig som mest välkomna
      i gruvindustrin</strong> resulterade i ganska begränsade
      diskussioner. Kollegornas bidrag till att känna sig välkommen
      nämndes av flera deltagare. “Från första dan” nämnde en deltagare
      att de känt sig som välkomna i industrin.</p>
      <p>Diskussionerna kring frågorna hur deltagarnas <strong>ideala
      arbete skulle se ut</strong> och hur <strong>arbetet skulle kunna
      utformas</strong> för att uppnå fler av de saker som deltagarna
      uppskattade i sitt arbete tenderade att glida in i varandra. Vissa
      pratade här om en större gemenskap inom gruvindustrin, där företag
      går ihop för att lösa problem gemensamt som industri. Vissa,
      speciellt de som var aktiva vid en av gruvorna, ville även se
      gruvföretagen ta ett större socialt ansvar, till exempel genom att
      bygga bostäder och anordna aktiviteter i samhället – att företaget
      blir en större del av de anställdas privatliv i någon bemärkelse.
      Många andra deltagare var mer inne på vad som skulle kunna
      förändras inom gruvföretagen. Vissa nämnde att de ville se fler
      spännande projekt. En del ville se ökad flexibilitet, anpassat
      efter individen. Andra nämnde att de ville se högre grader av
      automation för att göra vissa arbeten tillgängliga för andra. Även
      säkerheten nämndes som en viktig framtidsfaktor: mycket är säkrare
      nu, men om något skulle hända idag menar man att konsekvenserna
      skulle bli större. Slutligen diskuterades även ett behov av att se
      över uppdelningen mellan kollektivanställda och tjänstemän som
      idag upplevs som ett hinder, bland annat vad gäller
      kompetensutveckling.</p>
      <p>Några andra punkter som inte direkt rör frågorna är också värda
      att redovisa i detta sammanhang. Diskussionerna i den fokusgrupp
      som bestod av personer som flyttat till Sverige för att arbeta för
      företaget hade en annan karaktär jämfört med diskussionerna i de
      andra fokusgrupperna. De hade en mer holistisk och övergripande
      fokus, som bland annat innefattade gruvindustrin ansvar i
      samhället, den sociala acceptansen för gruvindustrin och så
      vidare. Ett annat diskussionsämne som dök i upp i de flesta
      diskussioner rörde AI: många hade reservation och funderingar
      kring hur tekniken kan ta över eller i alla fall skjuta undan och
      minimera mänsklig kunskap.</p>
      <h3 id="slutsatser">Slutsatser</h3>
      <p>Av fokusgruppintervjuerna att döma finns många positiva
      aspekter med ett arbete i gruvindustrin. Några framstår som
      förhållandevis entydiga: kollegorna och att jobba i spännande
      projekt, med ny teknik, och därigenom lära sig nya saker. Andra
      delar kan upplevas som både positivt och negativt beroende på
      person: lönen och skiftgången exempelvis. Andra saker kan upplevas
      som negativa om de inte hålls i balans: variationen och lärande i
      arbetet kan också leda till en känsla av att inget blir
      färdigt.</p>
      <p>Samtidigt finns mer att göra och fler frågor att besvara. Hur
      kan gruvföretag skapa en arbetsmiljö som balanserar kontinuerlig
      utveckling, stimulans och flexibilitet med en känsla av stabilitet
      samt möjligheten för anställda att slutföra och reflektera över
      resultat? Vilka organisationsstrukturer och nya yrkesroller kan
      införas för att främja en mer inkluderande och flexibel
      organisation som överbryggar traditionella skiljelinjer mellan
      olika personalgrupper? På vilka sätt kan gruvföretag integrera
      sitt samhällsengagemang i sin övergripande strategi för att öka
      arbetets attraktivitet, samtidigt som de respekterar anställdas
      privatliv?</p>
      <h2 id="varför-behövs-lärande-och-kompetensutveckling">Varför
      behövs lärande och kompetensutveckling?</h2>
      <p>Annika Pekkari</p>
      <h3 id="inledning-1">Inledning </h3>
      <p>Syftet med denna studie är att undersöka behovet av lärande och
      kompetensutveckling för gruvarbetare samt hur lärande och
      kompetensutveckling kan stärkas för att möta framtidens krav på en
      attraktiv och hållbar gruvindustri. Två frågor guidar studien: 1)
      Hur upplever anställda inom gruvindustrin att lärande och
      kompetensutveckling sker idag och 2) hur de skulle vilja att det
      sker i framtiden.</p>
      <p>Gruvindustrin befinner sig i en tid av snabb teknisk utveckling
      och ökande hållbarhetskrav (Herbert &amp; Hidalgo, 2021). De
      främsta förändringarna sker på grund av ökad digitalisering (Young
      &amp; Rogers, 2019), automation, robotar och fjärrstyrt arbete
      (Holcombe &amp; Kemp, 2019). Dessa förändringar kommer att leda
      till att arbetet för de anställda i gruvindustrin förändras. Den
      gröna omställningen och teknikutvecklingen innebär bland annat att
      medarbetarnas lärande och kompetensutveckling kommer att bli allt
      viktigare för att kunna utföra sitt arbete och arbeta säkert
      (Tariq m. fl., 2025). Gruvindustrin är medveten om att behovet av
      nya kompetenser och färdigheter kommer att öka (Miranda m. fl.,
      2023) och tidigare forskning präglas av prognoser om att livslångt
      lärande kommer att bli en förutsättning i framtiden (European
      Commission, 2019; Sima m. fl., 2020). Kompetensutveckling är
      alltjämt en utmaning inom gruvindustrin (Abenov m. fl., 2023),
      dels hur vidareutbildning ska genomföras (Miranda m. fl., 2023),
      dels vilka kompetenser som kommer att vara relevanta i framtiden.
      Lärande och kompetensutveckling är viktiga för att främja
      arbetsmiljö, förmågan att attrahera och behålla arbetskraft jämte
      den framtida svenska gruvindustrins konkurrenskraft. Både lärande
      och kompetensutveckling adresserar medarbetarnas och
      organisationens behov av att anpassa sig till tekniska och
      miljömässiga förändringar samtidigt som de även kan stärka såväl
      arbetstagarnas kompetenser som industrins långsiktiga
      konkurrenskraft.  </p>
      <h3 id="genomförande-1">Genomförande</h3>
      <p>I tre delstudier har lärande och kompetensutveckling
      undersökts. Den första delstudien baseras på sex workshopar med
      totalt 43 deltagare vid två gruvor. Syftet med workshopen var att
      undersöka medarbetarnas uppfattningar om teknikutveckling, lärande
      och kompetensutveckling i deras arbete. Deltog gjorde
      produktionspersonal, produktionsledare, tekniker och
      stödfunktion/stab. Delstudie två följde utvecklingen av ett
      traineeprogram för nyanställda inom underhållsavdelningen gruvan.
      I den sista delstudien deltog 25 medarbetare, fördelat på fyra
      fokusgruppsdiskussioner. Deltagarna arbetade som
      produktionsarbetare, arbetsledare, geologer och ingenjörer. Syftet
      med denna studie var att belysa deras uppfattningar om vad som gör
      gruvindustrin attraktiv att arbeta i.  </p>
      <h3 id="resultat-1">Resultat </h3>
      <p>I linje med tidigare forskning (se exempelvis: Sima m. fl.,
      2020; Abenov m. fl., 2023; Miranda m. fl., 2023) lyfts lärande och
      kompetensutveckling fram som nyckelfaktorer för att möta de
      utmaningar som gruvindustrin står inför utifrån den tekniska
      utvecklingen, ökande krav på hållbarhet och hårdnande konkurrens.
      Vidare tyder resultatet på att lärande och kompetensutveckling är
      centrala byggstenar för att skapa en arbetsmiljö som inte bara är
      produktiv, säker och inkluderande, utan som också stärker
      industrins förmåga att attrahera och behålla kvalificerad
      arbetskraft. </p>
      <p>Den tekniska utvecklingen betraktas som den främsta drivkraften
      bakom det ökade behovet av lärande och kompetensutveckling.
      Medarbetarna beskriver flera och varierande effekter av
      teknikutvecklingen som onekligen medför ökade krav på
      kompetensutveckling för att medarbetarna ska kunna utföra sina
      arbeten. Det ökade behovet av kompetensutveckling gäller alla
      medarbetare, oavsett yrkesroll, även om resultatet indikerar att
      de som arbetar med produktionsnära arbetsuppgifter upplever att
      deras arbete förändras mer och fortare än de som huvudsakligen
      arbetar på kontor, varvid de känner större behov av att
      kontinuerligt lära och kompetensutvecklas. Vidare menar
      medarbetarna att teknikutvecklingen kommer att innebära att färre
      personer arbetar i produktionen, vilket i sin tur innebär att de
      som är kvar måste samverka mer, både inom och mellan olika
      arbetslag, något som kräver andra kompetenser såsom att samarbeta
      och kommunicera med varandra. De påpekar även att den tekniska
      utvecklingen går så fort att den teknik som de lär sig idag mest
      trolig är inaktuellt nästa år, vilket understryker vikten av
      kontinuerligt lärande och att ingen blir fullärd. Den nya tekniken
      har även medfört att gränserna mellan “kollektivare” och
      “tjänstemän” suddas, vilket innebär hinder för lärande eftersom
      det inte längre är lika tydligt vilka kompetenser och
      arbetsuppgifter som ingår i de olika yrkeskategorierna. Detta
      innebär att gamla uppfattningar om kompetensutveckling och
      vidareutbildning behöver ses över eftersom rollerna inte är
      detsamma idag som de var för några år sedan.</p>
      <p>Medarbetarna understryker att kompetensutveckling är en
      självklar del av arbetet. Produktionsnärapersonal betonar vikten
      av att lärande och kompetensutveckling ska ske under ordinarie
      arbetstid och genom olika lärandemetoder. De anser att kurser kan
      vara mycket värdefulla, särskilt vid introduktion av nya maskiner
      eller liknande situationer. De tillägger att kurserna med fördel
      är korta, även om de blir fler till antalet, och att det är
      viktigt att få möjlighet att omsätta kunskaperna i praktiken innan
      nästa kurstillfälle. Därutöver pläderar de för vikten av att få
      tid för erfarenhetsutbyte under ordinarie arbetstid med kollegor
      inom det egna arbetslaget men även med andra arbetslag och
      arbetslag från andra gruvor. De förespråkar även införande av
      lärlings- och mentorprogram, påtalar värdet av studiebesök och
      vikten av olika former av “vardagslärande” för att kontinuerligt
      och aktivt arbeta med kompetensutveckling. </p>
      <h3 id="slutsatser-1">Slutsatser </h3>
      <p>Resultatet tyder på att medarbetarna uppfattar att
      introduktionsprogram vid nyrekrytering och interna utbildningar
      för redan anställda kommer att bli allt viktigare. Samtidigt
      framträder en bild av att gruvföretaget inte tydligt kommunicerar
      att de prioriterar kompetensutveckling. Resultatet väcker även nya
      frågor såsom hur en hållbar strategi för kompetensutveckling kan
      utvecklas för att möta framtidens behov och hur kommer
      yrkesrollerna att omformas i takt med den tekniska utvecklingen?
      Utöver detta tyder resultatet på att det saknas en gemensam
      förståelse för vad lärande och kompetensutveckling innebär, vad
      det omfattar och hur det bör utformas. Detta är av stor betydelse
      eftersom en gemensam syn och tydliga prioriteringar kan skapa
      förutsättningar för en mer strukturerad och effektiv
      kompetensutveckling. Det stärker inte bara medarbetarens förmåga
      att hantera tekniska och organisatoriska förändringar utan kan
      även bidra till företagets långsiktiga konkurrenskraft och
      attraktivitet som arbetsgivare.</p>
      <h2 id="attraktivt-underhållsarbete">Attraktivt
      underhållsarbete</h2>
      <p>Philip Tretten</p>
      <h3 id="inledning-2">Inledning</h3>
      <p>Syftet med denna studie är att undersöka utmaningar och
      strategier för att rekrytera, utbilda och behålla
      underhållsarbetare inom gruvindustrin. Mer specifikt undersöks hur
      dessa frågor manifesterar sig mellan olika underhållsroller och
      vad det i sin tur får för konsekvenser för utformningen av
      arbetssystem.</p>
      <p>En nyckel till att upprätthålla en effektiv drift är bra
      underhåll, och utan skicklig underhållspersonal är verksamheten i
      svårigheter. Gruvindustrin står inför betydande
      arbetskraftsutmaningar på grund av en åldrande arbetsstyrka,
      kompetensbrister och konkurrens om talanger. Att behålla kunniga
      och kompetenta arbetare inom gruvindustrin är en välkänd utmaning,
      särskilt för underhållsarbetare. Inte minst eftersom det är många
      arbetsgivare och arbetsplatser som konkurrerar om relativt få
      personer.</p>
      <h3 id="genomförande-2">Genomförande</h3>
      <p>För att identifiera centrala teman och frågeställningar i behov
      av att utforska genomfördes i ett första steg totalt tio
      intervjuer med teknikchefer, underhållsledare, underleverantörer,
      underhållssystemutvecklare och forskare. Resultatet användes sedan
      för att planera och genomföra workshops med olika yrkesgrupper,
      som automationstekniker, underhållstekniker, mekaniker,
      elektriker, underhållschefer, underhållsplanerare,
      underhållsprojektledare och externa underhållsleverantörer.
      Dessutom genomfördes en workshop med en grupp ingenjörer från
      gruvindustrin för att få deras perspektiv på framtiden för
      gruvindustrin och de mest relevanta utmaningarna idag. Totalt
      genomfördes sex workshops med 64 deltagare, samt två ytterligare
      djupintervjuer med personer från underhållsledning. Kombinationen
      av intervjuer och workshops gav en djupare förståelse för de
      utmaningar och möjligheter som underhållsarbetet står inför idag
      och hur det kommer att förändras.</p>
      <h3 id="resultat-2">Resultat</h3>
      <p>Resultatet visar på rollspecifika utmaningar och konsekvenser
      för utformningen av arbetssystem. Detta går i linje med Carayons
      SEIPS-modell (Carayon &amp; Smith, 2006), som integrerar mänskliga
      faktorer och ergonomi i systemdesign för förbättrad säkerhet och
      effektivitet.</p>
      <p>Resultaten från studien visar att tekniker är skickliga i sitt
      arbete och villiga att testa nya lösningar. De är bra på att lösa
      problem, stolta över sitt arbete och villiga att hjälpa företaget
      att lyckas. De är också villiga att lära sig mer och är nöjda med
      företaget, särskilt med de förbättringar som företaget gör för
      deras fritid. Samtidigt finns det en oro bland teknikerna att
      förlora sina jobb till ny teknik, och de känner att företagets
      ledning inte lyssnar på dem, vilket har skapat en vi/dem-konflikt.
      Detta leder till att de ofta byter position eller jobb för att få
      bättre lön.</p>
      <p>Mekaniker ser sig själva som bra på att identifiera och lösa
      problem och de tycker om utmaningar. De förstår de problem som
      uppstår och hur man ska närma sig dem, och de uppskattar det
      tekniska stöd som finns tillgängligt. Men om de inte tror på en ny
      teknik eller lösning, kan de välja att inte använda eller
      implementera den.</p>
      <p>Ingenjörer beskriver att de tycker om sitt arbete och ser sig
      som experter på sina områden. De bidrar till företagets tillväxt
      och utveckling och tycker om att arbeta tillsammans med sina
      kollegor. Ingenjörerna känner att de vet vilka utmaningar som
      kommer i framtiden och ser många kommande utmaningar. De vet att
      rekrytering och att behålla personer med rätt kompetenser är
      svårt. Framför allt säger de att om företaget inte fortsätter att
      möta framtida utmaningar, kommer det att bli föråldrat. De kämpar
      också med begränsade karriärutvecklingsmöjligheter, vilket
      understryker behovet av tydliga karriärvägar och kontinuerliga
      utbildningsprogram.</p>
      <p>Underleverantörer och teknikleverantörer säger att de kan
      tillhandahålla många av de lösningar som företag söker, men de är
      rädda för att köpa en lösning som inte uppfyller kundernas
      förväntningar. Företag vill inte vara kontrakterade till endast en
      lösningsleverantör, och företag har ofta svårigheter att
      implementera de köpta lösningarna. Underleverantörerna upplever
      också integrations- och säkerhetsproblem, vilket kräver bättre
      kommunikations- och engagemangsstrategier med företagen.</p>
      <p>Forskare ser att många företag vill uppgradera till Industri
      4.0 och har uppdaterat sin utrustning och mjukvara för att ta det
      stora steget, men har inte resurserna att göra en komplett
      övergång. Kortfristiga vinstkrav gör det svårt för kostsamma
      långsiktiga investeringar som Industri 4.0 kräver. Ingen
      lösningsleverantör kan tillhandahålla en komplett lösning för
      Industri 4.0. De flesta företag befinner sig fortfarande i
      Industri 1-3. Forskare ser också att företag har svårigheter att
      överbrygga gapet mellan akademisk kunskap och praktisk
      tillämpning, vilket understryker vikten av partnerskap mellan
      industri och akademi.</p>
      <h3 id="slutsatser-2">Slutsatser</h3>
      <p>Viktiga resultat visar att tekniker och mekaniker möter
      utmaningar på avlägsna arbetsplatser och fysiskt krävande
      uppgifter, vilket kräver förbättrade boendeförhållanden på plats
      och säkerhetsutbildning. Ingenjörer har svårt med begränsade
      karriärmöjligheter, vilket belyser behovet av tydliga
      utvecklingsvägar och kontinuerliga utbildningsprogram.
      Underleverantörer upplever integrations- och
      arbetssäkerhetsproblem, vilket kräver bättre kommunikations- och
      engagemangsstrategier. Forskare stöter på svårigheter att
      överbrygga klyftan mellan akademisk kunskap och praktisk
      tillämpning, vilket betonar vikten av partnerskap mellan industri
      och akademi.</p>
      <p>Studien pekar på behovet av skräddarsydda strategier för varje
      roll, inklusive förbättrade utbildningsprogram, flexibla
      arbetsarrangemang och förbättrade medarbetarvärdeerbjudanden.
      Dessutom föreslås implementering av datadrivna
      rekryteringsprocesser, mentorsprogram och tvärutbildningsinitiativ
      för att hantera rollspecifika utmaningar. Dessa resultat har
      betydande konsekvenser för utformningen av arbetssystem inom
      gruvindustrin och betonar behovet av anpassningsbara,
      rollspecifika tillvägagångssätt för arbetskraftshantering för att
      förbättra rekryteringsframgång och medarbetarretention över alla
      underhållsroller.</p>
      <h2 id="vad-händer-med-arbetet-när-tekniken-blir-autonom">Vad
      händer med arbetet när tekniken blir autonom?</h2>
      <p>Erik Lund</p>
      <h3 id="inledning-3">Inledning</h3>
      <p>Denna studie syftar till att undersöka effekterna av införandet
      av ett system för autonoma (självkörande) truckar – Autonomous
      Haulage System (AHS) – i gruvindustrin. AHS medförde införandet av
      nya arbetsroller och en gradvis minskning av vissa tidigare
      roller.</p>
      <p>Autonom teknik kan förändra arbete på flera sätt. Bainbridge
      (1983) argumenterade i sin banbrytande artikel att autonom teknik
      omvandlar arbete, uppgifter, roller och ansvar. Människor spelar
      en viktig roll i autonoma system genom att övervaka, justera,
      underhålla och förbättra tekniken. Samtidigt finns en risk att
      arbetstagare marginaliseras i vissa former av automation, vilket
      kan leda till att arbetet utarmas och att operatörer reduceras
      till en reaktiv roll i relation till tekniken.</p>
      <p>Autonom teknik misslyckas ibland med att leverera de förväntade
      fördelarna – oftast ökad effektivitet och säkerhet – eftersom
      människan inte ersätts fullt ut av systemet (Lynas &amp; Horberry,
      2011). I stället sker en omvandling av arbetet där nya uppgifter
      introduceras. Om denna omvandling inte hanteras väl kan det få
      negativa konsekvenser för arbetssystemet, såsom förlust av
      situationsmedvetenhet, tristess, avkvalificering eller en ökad
      benägenhet att ta risker.</p>
      <h3 id="genomförande-3">Genomförande</h3>
      <p>En fallstudie genomfördes i samband med införandet av AHS
      systemet i en gruva i Norrbotten. Datainsamlingen bestod av
      intervjuer, observationer och dokumentanalys. Fallstudien
      klassificeras som en utforskande fallstudie (Yin, 2018), med
      syftet att generera beskrivande utsagor om ett fenomen i dess
      naturliga kontext. Totalt genomfördes tjugofyra semistrukturerade
      intervjuer. En intervjuguide användes men följdes inte strikt,
      vilket möjliggjorde följdfrågor baserade på informanternas svar.
      Utöver detta genomfördes flera observationer, exempelvis i den
      autonoma zonen, vid lastning och tippning, i kontrollrummet samt
      vid simulatorträning i utbildningsmiljö. Datainsamlingen
      inkluderade även dokument såsom arbetsbeskrivningar,
      nyhetsartiklar och projektpresentationer.</p>
      <p>Resultaten analyserades med hjälp av Balans Teori (Smith &amp;
      Sainfort, 1989; Carayon &amp; Smith, 2000), som betraktar arbete
      ur ett systemperspektiv. Enligt teorin består arbetssystemet av
      fem ömsesidigt relaterade element: den fysiska miljön,
      arbetsuppgifterna (inklusive arbetskrav och innehåll), tekniken,
      organisationen (såsom struktur, kultur, kommunikation och
      ledarskap) samt individen (inklusive faktorer som personlighet,
      hälsa, färdigheter, motivation och behov). Teorin betonar två
      typer av balans: dels systembalans, vilket innebär att alla
      element behöver beaktas för att undvika att ett ensidigt fokus –
      till exempel på teknikutveckling – skapar obalanser i
      arbetssystemet; dels kompensatorisk balans, där styrkor inom ett
      område kan väga upp för begränsningar inom ett annat. Analysen
      syftar till att förstå hur dessa element påverkas av införandet av
      AHS och hur balansen mellan dem förändras.</p>
      <h3 id="resultat-3">Resultat</h3>
      <p>Resultaten är organiserade enligt Balans Teorins fem element
      och jämförs med det tidigare, manuella arbetssystemet.</p>
      <p><strong>Den fysiska miljön.</strong> Informanterna beskriver en
      förbättrad fysisk arbetsmiljö efter införandet av AHS. Förare
      undviker monotona och riskfyllda situationer vid pauser och
      skiftbyten. De slipper också långa arbetspass i skumpiga
      lastbilar, vilket minskar risken för belastnings- och
      vibrationsskador.</p>
      <p><strong>Arbetsuppgifter.</strong> Med AHS blir
      arbetsuppgifterna mer varierade. En operatör i den autonoma zonen
      hanterar exempelvis produktionsavvikelser, bistår obehörig
      personal, samt ansvarar för säkerheten och den fysiska miljön runt
      de autonoma truckarna. Detta beskrivs som både stimulerande och
      positivt.</p>
      <p><strong>Tekniken.</strong> AHS är mindre flexibelt än det
      manuella systemet eftersom det bygger på förinspelade rutter och
      kräver mer fysiskt utrymme (t.ex. bredare vägar, större
      lastplatser). Detta kan skapa utmaningar när gruvbrytningen
      förändras. Samtidigt möjliggör AHS större precision i
      produktionsprocessen, särskilt vid lastning, där operatören har
      kontroll över var, när och hur lastning sker. Systemet möjliggör
      även ett delat medvetande – alla operatörer och maskiner ser
      varandra i systemet, vilket ökar säkerheten och
      produktiviteten.</p>
      <p><strong>Organisationen.</strong> AHS medför ett ökat behov av
      långsiktig planering och utbildning. Samtidigt minskar de
      naturliga sociala interaktionerna mellan kollegor och mellan
      arbetstagare och ledning, vilket kan öka risken för
      ensamarbete.</p>
      <p><strong>Individen.</strong> Operatörer med bakgrund som
      truckförare beskriver sitt nya arbete som mer spännande och
      utmanande. De uppfattar sig själva som problemlösare snarare än
      förare. Flera upplever att AHS är mer pålitligt än mänskliga
      kollegor, vilket bidrar till en känsla av ökad säkerhet. Samtidigt
      uppges ett minskat socialt utbyte, vilket kan öka känslan av
      isolering.</p>
      <h3 id="slutsatser-3">Slutsatser</h3>
      <p>Studien visar att AHS gör arbetet mer varierat och mindre
      monotont. Operatörerna får ett större ansvar och utför mer
      komplexa uppgifter, vilket upplevs som stimulerande. Rollen
      förändras från att enbart styra ett fordon till att säkerställa
      att ett större system fungerar effektivt genom koordinering och
      problemlösning.</p>
      <p>Införandet av AHS innebär också mer reglerat arbete med
      detaljerade specifikationer, vilket ökar säkerheten men kan
      begränsa handlingsutrymmet. Minskningen av personal i gruvdriften
      leder till färre spontana sociala interaktioner, vilket kan öka
      risken för isolering. Det finns därmed ett behov av att aktivt
      stödja sociala kontakter och förebygga effekter av
      ensamarbete.</p>
      <p>Resultaten i denna studie bekräftar Bainbridges (1983) tidiga
      observationer om att autonom teknik inte ersätter arbete utan i
      stället omformar det. I linje med Lynas och Horberrys (2011)
      resonemang visar resultaten att människan fortsatt spelar en
      avgörande roll i det autonoma systemet i gruvindustrin, även om
      arbetsuppgifterna förändras. Studien visar att införandet av
      autonom teknik kräver noggranna överväganden av balansen mellan
      tekniska, organisatoriska och mänskliga faktorer, inte minst för
      att undvika oönskade bieffekter som social isolering eller minskad
      handlingsfrihet. Mot bakgrund av detta väcks också nya frågor som
      bör utforskas i framtida forskning: Hur påverkar autonom teknik
      den långsiktiga yrkesidentiteten hos arbetstagare i traditionellt
      operativa yrken? Vilka organisatoriska strategier kan motverka den
      sociala isolering som följer av reducerade interaktioner i
      autonoma arbetsmiljöer? Och vilka faktorer avgör om arbetet med
      den autonoma tekniken upplevs som positivt eller negativt?</p>
      <h2
      id="hur-påverkar-organisationskulturer-inkludering-och-jämställdhet">Hur
      påverkar organisationskulturer inkludering och jämställdhet?</h2>
      <p> Wilhelm Tosser Franklin</p>
      <h3 id="inledning-4">Inledning</h3>
      <p>Denna delstudie syftar till att undersöka hur anställda inom
      gruvföretag erfar inkludering, jämställdhet och
      organisationskulturer inom gruvindustrin.</p>
      <p>I den svenska gruvindustrin utgör kvinnor idag 23 procent av
      arbetskraften (2020), och insatser för att öka jämställdheten
      betraktas som en nyckelfråga för branschens framtid (Ringblom,
      2019). Nationell och internationell forskning betonar att den
      ojämna könsrepresentationen samt olika maskulint präglade kulturer
      inom gruvorganisationer utgör utmaningar för industrin när det
      gäller rekrytering, rättvis behandling och implementering av
      policys (Baruah &amp; Biskupski-Mujanovic, 2021; Ringblom, 2022).
      Forskning visar vidare att strategier som används av kvinnor och
      andra marginaliserade grupper ofta bidrar till att reproducera den
      manliga dominansen inom industrin. Detta trots att kvinnors
      upplevda "annorlundahet" ibland lyfts fram som en positiv kraft
      för arbetsplatskulturen (Eveline &amp; Booth, 2002; Mayes &amp;
      Pini, 2014; Laplonge, 2017; Norberg &amp; Fältholm, 2017). Dock
      har forskningen i stor utsträckning fokuserat på exkluderande
      maskulina kulturer bland kollektivanställda samt kvinnors
      hantering av underordning, snarare än på strategier för motstånd
      eller förändring. Därmed har kvinnor sällan tillskrivits agens i
      relation till gruvdrift, och de manliga gruvanställda som ofta
      förväntas upprätthålla dessa strukturer har förblivit relativt
      understuderade (Heimann et al., 2023). Mot denna bakgrund är det
      av vikt att närmare undersöka erfarenheter från både kvinnor och
      män, på olika organisationsnivåer, för att förstå hur olika
      professioner och organisatoriska sammanhang förhåller sig till,
      reproducerar eller utmanar rådande organisationskulturer i
      gruvindustrin.</p>
      <h3 id="genomförande-4">Genomförande</h3>
      <p>För att möjliggöra en detaljrik och nyanserad analys
      genomfördes 23 djupintervjuer med kvinnor och män verksamma i
      samma gruva men på olika nivåer och med varierande
      arbetsuppgifter. Av dessa är 16 anställda av gruvbolaget (11
      kvinnor, 5 män) och 7 av underleverantörer (4 kvinnor, 3 män).
      Deltagarna återfinns i roller såsom chaufför, lastare,
      arbetsledare, produktionschef, KMA, processingenjör, planerare,
      HR, driftoperatör, underhållstekniker, facklig företrädare,
      affärsutvecklare och avdelningschef. Deras anställningstid
      varierar mellan ett och 15 år. Ingen distinktion gjordes mellan
      beställare och underleverantör, då syftet var att belysa
      inkludering, exkludering och organisationskultur inom
      arbetsplatsens olika funktioner. Analysen har inspirerats av
      tematisk analys och genomförts med ett intersektionellt perspektiv
      på kön, etnicitet och sexualitet. Etiska överväganden, såsom
      informerat samtycke, konfidentialitet och reflexivitet kring
      forskarrollen, har beaktats.</p>
      <h3 id="resultat-4">Resultat</h3>
      <p>Resultatet från studien visar att det finns mekanismer för
      såväl inkludering som exkludering inom arbetsorganisationerna.</p>
      <p>Bland delar av den kollektivanställda personalen betonas en
      stark gemenskap bland kollegor och inom arbetslag, där en vilja
      att stötta, skydda och ta hand om varandra lyfts fram. Här betonas
      bland annat den gemensamma utsattheten för risker som en enande
      erfarenhet som stärker sammanhållningen bland de anställda. För
      att inte riskera att utsätta sig själv eller kollegor för fara är
      det viktigt att kunna genomföra arbetet på ett, för kollegorna,
      adekvat sätt. Här kan vi se att olika sätt att “visa sig duglig”
      fungerar som initieringsriter till gemenskapen, där bland annat
      föreställningar om kön innebär att det ställs olika förväntningar
      på kvinnor och män. Flera av de kollektivanställda kvinnor som
      deltagit i studien lyfter fram hur särskilt nyanställda kvinnor
      inom produktionen behöver visa att de kan “kavla upp ärmarna”. Att
      “våga ta i och bli skitig” lyfts fram som viktigt, då “skitighet”
      fungerar som ett kvitto på väl utfört arbete; krav som inte ställs
      på nyanställda män i samma utsträckning. Andra som lyfts fram som
      särskilt utsatta bland nyanställda är unga, vikarier och
      deltidsanställda.</p>
      <p>Det är dock inte enbart att utföra arbetet på ett visst sätt
      som möjliggör inträde i gemenskaper. Bland kollektivanställda
      beskrivs organisationskulturerna som familjär, där krav ställs på
      de anställda att delta i en “hård men kärleksfull” jargon. Av
      såväl kollektivanställda som tjänstepersoner betonas även vikten
      av att inte vara för känslig. I stället premieras de som “tål ett
      skämt” och att med glimten i ögat kunna “ge svar på tal”; en
      kultur som av många deltagare betraktar som ‘macho’, uppburen av
      såväl kvinnor som män. I de fall då personal, oavsett om de är
      kollektivanställda eller tjänsteperson, gör aktivt motstånd mot,
      eller visar ovilja att delta i jargonen, utsätts de ofta av
      repressalier på olika sätt.</p>
      <p>Bland de kollektivanställda betonades ofta gemenskaper baserat
      på yrke, arbetsuppgifter eller arbetsgrupper. Detta var dock inte
      lika påtagligt bland de intervjuade tjänstepersonerna. Bland
      tjänstekvinnor är det i stället gemenskaper utifrån kön som
      beskrivs som viktiga för deras välbefinnande på arbetet. Ett
      återkommande tema bland tjänstepersonerna är erfarenheter av att
      de som kvinnor exkluderas av manliga gemenskaper. Här kan vi se
      att vissa deltagare tystas, ifrågasättas och förlöjligas utifrån
      föreställningar om kön, där egenskaper som att vara rättfram,
      självsäker och kunnig tolkas som primärt manliga och oförenliga
      med kvinnliga tjänstepersoner. Här betonas den gemensamma
      erfarenheten av att på olika sätt exkluderas utifrån den sociala
      positionen ‘kvinna’; en enande erfarenhet som stärker
      sammanhållningen bland tjänstekvinnor. </p>
      <p>I resultatet framkommer det att även att föreställningar om
      sexualitet och etnicitet kan ligga till grund för exkludering från
      arbetsorganisationernas gemenskaper. Över organisationsnivåer
      finns erfarenheter av homofobiska “skämt” samt nedsättande
      språkbruk gentemot samer, rennäring och samisk kultur. En direkt
      följd av detta är att vissa deltagare inte är öppna med sitt,
      eller sin partners, samiska ursprung på grund av rädslan av att
      ifrågasättas eller utsättas för kränkande kommentarer. Därtill
      betonas det i materialet att organisationskulturerna präglas av
      heteronormativa föreställningar, där andra sexuella läggningar än
      heterosexualitet varken syns eller talas om annat än på
      “skoj”.</p>
      <h3 id="slutsatser-4">Slutsatser</h3>
      <p>Viktiga slutsatser från studien är att gruvarbetsplatsens
      organisationskulturer, bland såväl kollektivanställda som
      tjänstepersoner, präglas av föreställningar om ideala kollegor,
      dvs. vem eller vilka som “passar in” i gemenskapen, vilket
      fungerar både inkluderande och exkluderande.
      Organisationskulturerna skapas och omskapas av både män och
      kvinnor på olika organisationsnivåer, antingen genom aktivt
      deltagande i, eller motstånd mot, normativa föreställningar om
      kön, sexualitet och etnicitet. Organisationskulturerna kan
      följaktligen inte betraktas som problem - eller lösningar - som
      finns “där”, någon annanstans. I stället behöver vi förstå
      kulturerna som processer, någonting som överskrider gruvindustrins
      olika organisationsnivåer och ständigt skapas och omskapas i
      gruvorganisationernas dagliga arbeten.</p>
      <p>Vidare visar studien på behovet av fler kvinnliga kollegor till
      såväl kvinnor i kollektivanställning som kvinnor i
      tjänstemannaroll. Eftersom också kvinnor deltar i exkluderande
      kulturer så innebär inte fler kvinnor nödvändigtvis en förändring
      i organisationskultur, däremot ser vi behovet av att samla kvinnor
      i samma arbetslag, eller på samma organisatoriska avdelning, i
      stället för att anställa kvinnor utspridda på många olika
      organisatoriska yrkesroller. Detta ser vi inte bara som ett
      “skydd” mot exkluderande organisationskulturer, utan också som en
      viktig aspekt i arbetet med att locka fler kvinnor till
      gruvföretagen och därigenom också öka jämställdheten inom
      industrin.</p>
      <p>Mot bakgrund av denna studies resultat ser vi att ytterligare
      frågor behöver undersökas och besvaras. Vilka möjliga hinder för
      inkluderande organisationskulturer utgör dagens organisering av
      arbete inom gruvorganisationernas olika arbetsområden? Hur kan
      arbete organiseras på sätt som främjar inkluderande
      organisationskulturer bland kollektivanställda och
      tjänstepersoner? Vilka nya organisationsstrukturer kan införas för
      att främja inkluderande organisationskulturer som spänner över
      gruvföretagens olika arbetsgrupper, arbetsområden och
      organisationsnivåer?</p>
      <h2
      id="hur-inverkar-kön-och-organisation-på-geologers-arbete-i-gruvan">Hur
      inverkar kön och organisation på geologers arbete i gruvan? </h2>
      <p>Samuel Heimann, doktorand i arbetsvetenskap</p>
      <h3 id="inledning-5">Inledning</h3>
      <p>Gruvindustrin har under lång tid varit föremål för forskning om
      betydelsen av kön/genus för arbetets genomförande och organisering
      (se t.ex. Abrahamsson et al. 2023; Ringblom &amp; Johansson 2020).
      I forskningen har särskilt gruvarbetarnas gemenskap och arbete
      fokuserats, vilket resulterat i insikter om hur
      maskulinitetskonstruktioner påverkar, och genomsyrar,
      arbetsplatskultur och förståelsen av arbete (se t.ex. Abrahamsson
      &amp; Johansson 2020, Ringblom 2019). Forskningen har därtill
      formerats i ett eget forskningsfält – gender in mining – som i hög
      grad påvisar likartade maskulinitetskonstruktioner inom den
      internationella “gruvkontext” som utgörs av industrialiserade
      gruvorganisationer i länder som Kanada, Sverige, Sydafrika,
      Australien och Chile (Heimann et al. 2023). Ett gemensamt drag i
      denna forskning är fokuset på just gruvarbetare som studerad
      yrkesroll, samt kvinnors underordning och minoritetsposition i
      yrkesgruppen. Forskningens något ensidiga fokus ger därmed bilden
      av gruvan som just manlig, “macho” och präglad av arbete i
      industriell produktion (smutsigt, tungt och farligt etc).</p>
      <p>Syftet med denna studie är att nyansera bilden genom att
      studera en kvalificerad yrkesgrupp som har en nyckelkompetens i
      gruvindustrins produktion: geologer. Genom frågor om, och
      observationer av, geologers arbete, arbetsvardag och relationer i
      och till gruvorganisationen, vill studien förstå hur kön och genus
      spelar roll i yrkesgruppens arbete. </p>
      <h3 id="genomförande-5">Genomförande</h3>
      <p>Studien genomfördes i anknytning till en av gruvorna inom
      projektet Attract. Sammantaget genomfördes 12 intervjuer med 11
      geologer (4 kvinnor och 7 män), varav 10 var anställda vid samma
      gruvbolag, kallat Gruvbolaget. De 10 intervjuade geologerna vid
      Gruvbolaget var organiserade i olika arbetsgrupper med skilda
      arbetsuppgifter och hemvist i organisationen.  Gemensamt var att
      de 10 var knutna till samma gruva, kallad Gruvan, och gruvområde,
      delade arbetsplatser (t.ex. vid arbete i kärnarkiv) och
      samarbetade inom ramen för Gruvans lokala geologi. Då en av
      geologerna övergick i ny tjänst vid Gruvan genomfördes en
      kompletterande intervju med fokus på arbetet i den nya rollen. För
      att få en något vidare kontext och referenspunkt till geologiskt
      arbete i konsultbranschen genomfördes även en intervju med en
      geolog (kvinna) anställd vid ett konsultbolag inriktat mot
      gruvverksamhet. I analys och resultat speglas de olika geologiska
      rollerna utifrån en (förenklad) gruppering av; Ovanjordsgeologer
      (6 stycken); Underjordsgeologer (5 stycken); samt Konsulten (1
      stycken). Intervjuer och observationer genomfördes mellan januari
      2023 och januari 2024. Tre intervjuer genomfördes digitalt och
      resterande på intervjudeltagarnas arbetsplats (mötesrum/kontor).
      Studien inkluderade även en observationsstudie av geologers arbete
      i fält (två dagar), i gruvan (ett arbetspass) samt i kärnarkivet
      (två dagar).  </p>
      <h3 id="resultat-5">Resultat </h3>
      <p>Studiens övergripande resultat kan sammanfattas i två delar.
      Den första delen rör hur genus görs inom gruppen av geologer, och
      den andra delen behandlar hur gruvans organisation möjliggör (och
      begränsar) hur kön görs.</p>
      <p>I den första delen blir det tydligt att geologer har en
      professionsidentitet som formas kring ett starkt intresse för
      geologi och naturvetenskapligt arbete. Identiteten utgör en grund
      för gemenskap mellan geologerna och uttrycks i “passion för
      berget”, värdet av fältarbete (ovan och under jord), systematiskt
      och gemensamt arbetssätt och argumenterande tolkning och prövning
      av slutsatser. Görandet av kön blir i detta sammanhang relaterat
      till över- och underordning av olika sorters geologiskt arbete där
      “grad av frihet” i arbetet är det som främst betonas och lyfts
      fram som en viktig skillnad av ovanjordsgeologerna. I deras
      förståelse är underjordsgeologerna i högre grad bundna till
      produktionen, har en kortare tidshorisont i arbetet och i viss mån
      även en mer standardiserad arbetsprocess. Underjordsarbetet kan i
      dessa termer förstås som feminiserat, dvs domesticerat och
      kontrollerat, medan överjordsarbetets bredare tidshorisonter
      möjliggör större flexibilitet och “frihet” att planera och
      genomföra det egna arbetet. Denna förståelse måste dock nyanseras
      med det höga värde som tillskrivs underjordsgeologerna och den
      “närhet” till geologin som präglar yrkespositionen.
      Ovanjordsgeologerna betonar att det är underjordsgeologerna som
      ser “hur det faktiskt ser ut” och som ger den data som är
      nödvändig för att bygga de mer abstrakta modellerna av geologin.
      Likaledes uttrycker Ovanjordsgeologerna betydelsen av att själva
      ha arbetat under jord, samt behovet av att fortsatt besöka
      geologin under jord, för att styrka sin egen förståelse och s.a.s
      återanknyta till berget. Underjordsgeologerna beskriver för egen
      del hur underjordsarbetet villkoras av produktionen, och hur
      arbetet ständigt måste anpassas och vägas mot produktionens
      intressen. Därtill ses det omfattande administrativa arbetet som
      begränsande med mycket “dubbelarbete” och tidskrävande överföring
      av uppgifter från block och penna till datasystem. En pågående
      digitalisering av arbetsprocessen ses därmed som positiv då den
      förväntas medföra mer arbetstid för andra, mer specialiserade,
      arbetsuppgifter. Vidare lyfter underjordsgeologerna värdet av att
      arbeta under jord i termer av “äventyr” och “skattjakt”, samt det
      unika i att dagligen få betrakta “ny” geologi i takt med att
      gruvan utökas. Underjordsgeologernas förståelse, och värdering, av
      sitt arbete kan på detta sätt förstås som en “motberättelse” till
      den ev. nedvärdering som deras “ofrihet” i relation till
      produktionen utgör, en motberättelse som stärks av deras djupa
      kunskap om, och närhet till, gruvans geologi. </p>
      <p>Det andra, och kanske primära resultatet, av studien är hur
      gruvans organisation möjliggör (och begränsar) hur kön görs.
      Geologer är en eftertraktad och, i viss mån, priviligierad
      yrkesgrupp i denna gruva. Även om de har möjlighet att få högre
      lön hos andra arbetsgivare, t.ex. inom konsultbranschen, innebär
      arbetet i Gruvbolaget flera förmåner. Den primära förmånen är
      möjligheten att skapa balans mellan arbetsliv och
      familjeåtaganden, dvs att minimera tid från familjen (arbetsresor,
      långväga pendling, fältexkursioner) samtidigt som ett geologiskt
      intressant och utvecklande arbete är möjligt. Denna balans
      möjliggörs genom geologins komplexitet (och därmed attraktivitet
      för geologerna), gruvans plats (nära flera större samhällen) och
      arbetets organisation. I den senare delen är det förläggning av
      arbetet till veckodagar, 8 timmars arbetsdag mellan ca 07:00 –
      17:00 och möjligheten till flexibel arbetstid som skapar ett
      viktigt ramverk. För geologerna, vilka alla utom en har barn i
      förskole-skolåldern, är detta ramverk en viktig del i varför de
      sökt sig till just denna arbetsplats och arbetsgivaren
      Gruvbolaget. Här bör nämnas att andra jämförbara gruvor tillämpar
      skiftarbete för geologer (samt att gruvarbetarna vid Gruvbolaget
      arbetar i skift) och att dessa arbetsplatser, inkl.
      konsultarbetets ständiga resor, aktivt valts bort av flera av de
      intervjuade. I intervjuerna är det framförallt de geologer som är
      män som betonat vikten av att kunna balansera familj och arbete,
      något som kan tala för att de män som eftersträvar jämställdhet i
      det reproduktiva arbetet också aktivt söker sig till arbetsplatser
      som erbjuder den möjligheten. Geologerna betonar även värdet av
      hur Gruvbolaget organiserar det geologiska arbetet. Här är det
      dels den individuella karriärutvecklingen som lyfts fram, där en
      befordringsstege möjliggör att stiga i graderna (t.ex. från junior
      geolog till senior geolog) och ges högre lön, utan att
      nödvändigtvis byta tjänst. En Underjordsgeolog kan därmed,
      exempelvis, få titeln “Expert” och erhålla en högre befattning och
      lön, än en senior geolog ovan jord. Möjligheten till
      karriärutveckling, tillsammans med stora möjligheter att byta
      tjänster (ovan/under jord) inom Gruvbolaget, kan minska risken för
      intern tävlan och reproduktion av rigida, oftast manliga,
      statushierarkier. Den andra delen där arbetets organisering tycks
      inverka på, och motverka, könade strukturer är standardisering och
      gemensamma rutiner för vissa arbetsuppgifter, framförallt vid
      kartering under jord. Vid sidan av att effektivisera och
      kvalitetssäkra insamling av geologisk data, tycks det
      standardiserade arbetssättet medföra ökad transparens i bedömning
      av medarbetares prestation samt öka medarbetarnas förutsättningar
      att planera och utföra sitt arbete på ett effektivt sätt, något
      som särskilt betonas av de geologer som är kvinnor.  </p>
      <h3 id="slutsatser-5">Slutsatser </h3>
      <p>Givet den jämställdhetsproblematik som präglar både
      gruvindustrin och geologers generella arbetsvillkor (se t.ex.
      Heimann &amp; Johansson 2024; Heimann et al. 2023) är resultatet
      från den studerade arbetsplatsen unikt. Dels utgör Gruvan i detta
      fall ett exempel på en arbetsplats dit geologer söker sig för att
      uppnå ett jämställdhetsideal, dvs att hitta balans mellan familj-
      och arbetsliv. I denna del förefaller “kontorsarbetstid”,
      möjligheten till flex samt minimerad restid vara avgörande. Dels
      förefaller villkoren för det geologiska arbetet gynna en jämställd
      arbetsmiljö där gemensamma arbetssätt, samarbete och individuell
      utveckling premieras. I den senare delen ska även beaktas att
      gruppen geologer är relativt homogen sett till ålder och
      familjebildning (30-45 år med barn) och att en jämställd “kultur”
      i hur arbetet utförs och planeras möjligen kan tillskrivas
      arbetsgruppen i sig (gemensamma normer och förutsättningar) och de
      ramar som arbetsgivaren ger (t.ex. förläggning av arbetstid),
      snarare än att tillskrivas arbetsplatsen i stort eller eventuella
      jämställdhetsmål från arbetsgivaren.   </p>
      <p>Frågor för fortsatt forskning: Hur inverkar arbetets
      organisering (t.ex. avseende arbetstid) på könskonstruktioner i
      gruvans professioner? Hur samverkar gruvans organisation och
      professionernas yrkesroller i att forma könade
      professionsidentiteter? Hur inverkar automation och
      teknikutveckling på professionernas könade hierarkier?</p>
      <h2 id="säkerhet-och-genus---hur-hänger-det-ihop">Säkerhet och
      genus - hur hänger det ihop?  </h2>
      <p>Kristina Johansson och Magnus Nygren</p>
      <h3 id="inledning-6">Inledning</h3>
      <p>Syftet med denna studie är att öka den teoretiska och praktiska
      förståelsen för relationen mellan säkerhet och genus. Detta görs
      med hjälp av intervjuer där anställda vid ett gruvbolag beskriver
      sin syn på företagets säkerhetsutvecklingsprogram, som förespråkar
      principen "säkerheten först".</p>
      <p>Att genus och jämställdhet spelar roll för risk och säkerhet på
      arbetsplatsen har betonats av forskningen under de senaste
      decennierna. Inte minst eftersom män dominerar inom högriskyrken
      samt i statistiken över arbetsolyckor och dödsolyckor i arbetet
      (Arbetsmiljöverket 2017:4). Stergiou-Kita et al. (2015) fann i sin
      granskning av internationell forskning att genus verkar hänga ihop
      med mäns hälsa och säkerhet genom normer och värderingar som: 1)
      premierar hjältemod, fysisk styrka och stoicism, 2) accepterar och
      normaliserar risker, 3) trivialiserar arbetsrelaterade skador och
      smärta, samt 4) innebär motstånd mot auktoriteter och att följa
      arbetsmiljö- och säkerhetsföreskrifter. Medan dessa fyra teman
      riktar fokus mot mäns beteenden, lyfter forskningen också en femte
      aspekt – hur kulturen mellan män i sin tur hänger ihop med 5) en
      organisationslogik där produktivitet och lönsamhet värderas högre
      än arbetsmiljö och säkerhet. Denna, och ofta förbisedda, aspekt är
      viktig eftersom den påminner om betydelsen av det större
      sammanhanget och de normer och värderingar som dominerar där.
      Snarare än att enbart handla om mäns individuella
      “manlighetsprojekt” behöver frågan om säkerhet, genus och
      jämställdhet alltså förstås som en fråga om organisationens normer
      i stort.</p>
      <p>En annan invändning, som lyfts i tidigare forskning om svensk
      gruvindustri, är att mäns förhållande till risk och säkerhet är
      mer varierad och nyanserad. I en studie om genus och manlighet
      bland gruvarbetare visar Andersson (2012) att många av de
      intervjuade männen visserligen såg risktagande som en central del
      av jobbet – att arbeta i gruvan under jord innebar att ta risker.
      Även om detta inte alltid uppskattades, gav det dem bekräftelse –
      både som “riktiga män” och “riktiga gruvarbetare”. Samtidigt kunde
      Andersson också, parallellt med en traditionell manlighet,
      urskilja uttryck för en mer reflekterande manlighet som var
      kritisk mot grupptryck, onödigt risktagande och “machobeteende”.
      En möjlig förklaring till att det tycktes finnas utrymme för andra
      sätt att vara man på arbetsplatsen var, enligt forskaren, ett ökat
      fokus på säkerhet och jämställdhet. Att ett ökat fokus på säkerhet
      – liksom förändrade manlighetsideal i stort – skapar utrymme för
      andra, mer säkerhetsmedvetna sätt att vara man på, visar även
      andra studier, både om gruvarbete i andra länder (Abrahamsson och
      Somerville 2007) och om liknande arbeten i andra mansdominerade
      industrier, som byggbranschen .</p>
      <h3 id="genomförande-6">Genomförande</h3>
      <p>Studien baseras på 18 djupintervjuer med kvinnor och män på
      olika organisationsnivåer och med olika yrkesroller vid ett
      gruvföretag. De flesta av de intervjuade arbetade nära
      gruvdriften, medan några var personer med särskild kunskap om
      jämställdhet och säkerhet. Intervjuerna utgick från en frågeguide
      med övergripande teman som arbete, arbetsmiljö, kultur/jargong,
      jämställdhet och säkerhet. Intervjuerna varade ungefär en timme.
      De flesta genomfördes på intervjupersonernas arbetsplats, några
      skedde digitalt. Efter medgivande från deltagarna spelades
      intervjuerna in för att sedan transkriberas ordagrant.</p>
      <h3 id="resultat-6">Resultat</h3>
      <p>Resultatet visar att samtliga intervjudeltagare beskrev
      säkerhet som en prioriterad fråga på sin arbetsplats. Att säkerhet
      är viktigt beskrevs av många på liknande sätt – som en fråga om
      att komma hem från arbetsdagen med hälsan i behåll. Återkommande
      var också att säkerhet numera uppfattas som en naturlig del av
      verksamheten och det dagliga arbetet, särskilt vad gäller
      användning av rätt kläder, skyddsutrustning och hjälpmedel.
      Säkerhet avgör inte bara hur arbetet ska utföras, utan även om det
      ska utföras. Om ett arbete inte är säkert, ska det inte genomföras
      förrän alla säkerhetsåtgärder är på plats. Många beskrev också hur
      säkerheten har utvecklats över tid. Flera intervjuer kontrasterade
      dagens säkra arbetsmetoder med de mer riskfyllda arbetssätt som
      användes tidigare. Tidigare kunde till exempel underhållsarbete
      utföras medan produktionen pågick, med anställda som klättrade på
      maskiner utan ordentliga ställningar. Idag ingår det i
      arbetsrutinen att stanna upp i 30 sekunder för att göra en
      säkerhetsbedömning innan arbetet påbörjas – vilket ofta innebär
      att produktionen stoppas och rätt utrustning används.</p>
      <p>Samtidigt som säkerhet idag tycks vara den dominerande
      principen för hur arbetet utförs, framkom också i intervjuerna en
      delvis annan bild. I linje med tidigare forskning beskrevs att det
      fortfarande finns anställda som motsätter sig säkerhetsrutiner,
      och att det framför allt rör sig om äldre män som förknippas med
      en “machokultur”. Dessa män – även om de inte är så många –
      beskrivs som personer som tycker att det var bättre förr och att
      vissa skyddsåtgärder, som skyddsglasögon, är onödiga. Män som gör
      motstånd mot säkerhetsarbetet syns i materialet framför allt som
      en “figur” som beskrevs av andra, och då ofta som en kontrast för
      att poängtera hur säkerhetsmedvetna majoriteten är idag. Men det
      finns även intervjudeltagare som själva uttrycker kritik mot
      säkerhetsarbetet. Genom deras beskrivningar blir det tydligt att
      motståndet inte riktar sig mot vikten av säkerhet i sig. Tvärtom
      framhöll de, liksom övriga, vikten av att komma hem hel och ren
      efter en arbetsdag. Det de i stället ifrågasatte var företagets
      säkerhetsarbete – det vill säga det specifika sätt som företaget
      valt att organisera säkerhetsfrågorna. Det var säkerhetsarbetet,
      inte säkerheten i sig, som beskrevs som "nonsens". Det verkliga
      säkerhetsarbetet ansågs ske när individer själva tog ansvar för
      sin säkerhet, genom att ständigt identifiera risker och agera
      därefter – man är sitt eget skyddsombud. Ett exempel som återkom i
      flera intervjuer var förbudet mot att bära kniv med spets, som
      uppfattades som en symbolfråga där arbetsgivaren agerar "för syns
      skull". Det sågs också som ett exempel på hur säkerhetsrutiner kan
      sätta sunt förnuft och arbetstagares handlingsförmåga ur spel.
      Samtidigt beskrevs detta som ett exempel på hur säkerhetsarbetet
      kunde dra fokus från viktigare frågor, såsom renovering och
      underhåll av lokaler.</p>
      <p>Ett andra exempel på när principen "säkerheten först"
      ifrågasattes rörde chefernas agerande vid särskilda omständigheter
      – till exempel vid produktionsstopp. Även om säkerheten
      prioriterades i vardagen, beskrevs situationer där säkerhetsfrågor
      fick stå tillbaka när chefer fokuserade på att snabbt få i gång
      produktionen. När tidspress uppstår på detta sätt är det också
      lätt att tillbud sker, vilket det gavs exempel på i intervjuerna.
      Samtidigt beskrev flera intervjupersoner positiva exempel på
      chefer som står upp för säkerheten, även när det tar tid och
      produktionen måste pausas. Deras agerande beskrevs som avgörande
      för att mottot "säkerheten först" verkligen ska få genomslag i
      praktiken.</p>
      <h3 id="slutsatser-6">Slutsatser</h3>
      <p>Genom att undersöka hur anställda själva beskriver
      säkerhetsarbete och dess utveckling visar resultaten att säkerhet
      i dag är en grundläggande princip för hur arbetet organiseras och
      genomförs. Samtidigt framkommer att denna princip inte är entydig,
      utan förhandlas och ifrågasätts i olika situationer och av olika
      aktörer.</p>
      <p>Resultaten bekräftar tidigare forskning som pekar på att
      genusnormer kan påverka både attityder till säkerhet och hur
      säkerhetsarbete förstås och praktiseras. Det finns fortfarande
      spår av en machokultur där motstånd mot säkerhetsföreskrifter kan
      kopplas till manlighetsnormer som betonar självständighet,
      risktagande och misstro mot auktoriteter – särskilt bland äldre
      män (se Stergiou-Kita m.fl. 2015. Samtidigt visar studien att
      dessa normer inte längre dominerar – snarare utgör de ett undantag
      som andra tar avstånd från. Det antyder en möjlig förändring i vad
      som uppfattas som legitim manlighet i gruvmiljön, där
      säkerhetsmedvetande i sig kan bli ett uttryck för ansvarstagande
      och yrkesstolthet. I linje med Anderssons (2012) visar studien på
      ett normmedvetet avståndstagande från "gamla" ideal och en kritik
      mot hur säkerhetsarbete utformas och implementeras. Här tydliggörs
      en viktig nyans: motståndet riktar sig inte mot säkerheten i sig,
      utan mot säkerhetsrutiner som upplevs sakna förankring i det
      praktiska arbetet eller som nedvärderar arbetarnas omdöme. På så
      sätt visar studien att genusrelationer och föreställningar om
      kompetens, autonomi och sunt förnuft har betydelse för hur
      säkerhetsarbete tolkas och bemöts. Vidare pekar berättelserna om
      hur säkerhet ibland trängs undan vid produktionsstopp mot att det
      organisatoriska sammanhanget – och inte enbart individers
      attityder – spelar en avgörande roll. Här blir ledarskapets
      agerande avgörande – det är när chefer prioriterar säkerhet även
      under press som normen får reellt genomslag.</p>
      <p>Sammanfattningsvis visar studien att säkerhet i gruvindustrin
      är nära sammanflätat med genus genom både kulturella normer och
      organisatoriska logiker. Genom att förstå dessa samband kan
      säkerhetsarbete inte bara bli mer effektivt, utan också bidra till
      förändrade genusnormer och en mer inkluderande arbetsmiljö. Ett
      genusmedvetet säkerhetsarbete kan därmed fungera som en hävstång
      för både förbättrad arbetsmiljö och ökad jämställdhet.</p>
      <h2
      id="samverkan-som-huvudutmaning-och-lösning-perspektiv-från-entreprenörsleden">Samverkan
      – som huvudutmaning och lösning? Perspektiv från
      entreprenörsleden</h2>
      <p>Magnus Nygren och Anna Berg Jansson</p>
      <h3 id="inledning-7">Inledning</h3>
      <p>Syftet med studien är att undersöka hur entreprenörer upplever
      samverkan med beställarföretag i samband med digital och
      organisatorisk omställning. Studiens teoretiska utgångspunkter är
      asymmetriska maktrelationer vid outsourcing och entreprenad
      (Nygren 2018).</p>
      <p>Den svenska gruvindustrin står inför ökad digitalisering och
      automatisering, något som kräver en förändring i fokus och
      strategi när det gäller rekrytering, kompetensutveckling och att
      säkerställa att organisatoriska förutsättningar är i linje med de
      krav som teknikutvecklingen ställer, och vice versa (Lund et al.,
      2024). Samtidigt karaktäriseras dagens gruvindustri i hög
      utsträckning av outsourcing och entreprenad där beställarföretag
      upphandlar tjänster från entreprenörer inom olika branscher. Detta
      har medfört en framväxt av verksamheter inom de stora
      gruvföretagen där flera företag är aktiva samtidigt eller i
      tidsmässig anslutning till varandra med ofta överlappande arbeten
      och processer (Nygren, 2021). Frågor rörande teknik- och
      organisationsutveckling inom gruvindustrin måste således förstås i
      ljuset av dessa sammanhang.</p>
      <h3 id="genomförande-7">Genomförande</h3>
      <p>I studien genomfördes fem intervjuer med chefer och
      verksamhetsutvecklare från olika entreprenörer och en fokusgrupp
      med personer i liknande roller från fyra entreprenörer, för att få
      en djupare förståelse för deras upplevelser av samverkan med
      beställarföretag. Intervjuerna och fokusgruppsdiskussionen utgick
      från fyra intervjuteman för att strukturera samtalen och
      säkerställa att relevanta områden relaterade till digital och
      organisatorisk omställning täcktes; arbetsmiljö och jämställdhet
      (hur påverkar arbetsmiljön kvinnor och män och vilka åtgärder kan
      vidtas för att förbättra jämställdheten på arbetsplatserna?),
      kompetensförsörjning (hur säkerställs tillgång till rätt kompetens
      för att möta framtida behov och utmaningar?), digitalisering (hur
      integreras ny teknik i företagens processer och vilka utmaningar
      och möjligheter medför detta?) och grön omställning (hur anpassas
      verksamheten till mer hållbara och miljövänliga metoder och vilka
      utmaningar och möjligheter medför detta?)</p>
      <h3 id="resultat-7">Resultat</h3>
      <p>Följande teman illustrerar områden vilka framträder som
      centrala i informanternas upplevelser av samverkan med
      beställare.</p>
      <p>Enligt både intervjupersonerna och fokusgruppsdeltagarna är
      implementering av <strong>ny och oftare dyrare miljövänlig
      teknik</strong> avhängigt att det uppmuntras av beställaren och
      att det kan ge dem en konkurrensfördel vid upphandlingar. Även om
      beställaren inte har något emot miljömässiga lösningar i sig menar
      informanterna att det i praktiken är svårt att vinna upphandlingar
      på detta, då det fortfarande är den billigaste entreprenören som
      får kontraktet. Detta kan leda till att tekniska innovationer inte
      eftersöks eller prioriteras av entreprenörer, vilket i sin tur
      påverkar produktivitet, arbetsmiljö och, i förlängningen, den
      gröna omställningen negativt. Detta pekar på att teknikutveckling
      sker relationellt i bemärkelsen att det är beroende av en vilja
      från båda parter (beställare och entreprenör) för att komma till
      stånd. Enligt Nygren (2018) finns det dock i regel en inneboende
      asymmetri i dessa relationer som försvårar reell samverkan i
      utvecklingsfrågor då beställaren tenderar att inta en dominant
      position i sammanhanget (cf. Rosness mfl, 2012). Denna
      maktposition ger beställare möjlighet att styra exempelvis
      implementeringen av tekniska lösningar i den gröna omställningen,
      något som dock kräver aktiv uppmuntran och prioritering vid
      exempelvis upphandlingsförfarande. Entreprenörerna upplever
      överlag att den gröna omställningen är kostsam och att
      beställarföretaget måste stödja och vara med och betala för denna
      omställning. En viktig aspekt är alltså maktasymmetrin där
      beställaren alltid kan rikta krav mot entreprenören, medan
      entreprenören sällan kan göra detsamma (Nygren 2018; Lööw &amp;
      Nygren 2019). Denna obalans i maktförhållandet kan leda till
      frustration bland entreprenörer och påverka deras upplevelse av
      samverkan negativt.</p>
      <p>Informanterna upplever även <strong>bristande digital samverkan
      i arbetsmiljöarbetet</strong> som ett centralt problem då
      beställare och entreprenörer arbetar i olika rapporteringssystem.
      Detta medför ett dubbelarbete för arbetsledare hos entreprenörer
      då de, om det uppstår ett ärende, måste hantera detta både i
      beställarens system och i sitt eget system. Uppgifterna och
      processerna inom arbetsmiljöarbetet upplevs som komplicerade i sig
      att samordna mellan företag och försvåras alltså ytterligare av
      att företagens digitala system inte är integrerade. Detta skapar
      inte bara praktiska problem utan påverkar även den psykosociala
      arbetsmiljön bland entreprenörernas arbetsledare som kan uppleva
      stress av det merarbete som ärendehantering kan innebära. Även här
      nämns problemet med asymmetriska maktrelationer då arbetsledare
      tenderar att släppa allt annat om beställaren kräver att ett visst
      arbetsmiljöärende ska hanteras omedelbart.</p>
      <p>När det gäller kompetensförsörjning beskrivs
      <strong>kompetensbrist som en gemensam utmaning</strong>, dvs. hur
      både beställare och entreprenörer har svårt att rekrytera personal
      med rätt kompetens samt att behålla kompetent personal.
      Kompetensbristen förutspås bestå framåt och beskrivs också som
      komplex då den relaterar till mer övergripande
      (samhällsrelaterade) utmaningar som till exempel bostadsbrist,
      vilket medför påtvingad arbetspendling och mindre attraktiva
      boendemöjligheter. Sammantaget framträder en bild av hög
      konkurrens om tillgänglig kompetens, hur “alla konkurrerar om
      samma personal”, vilket försvårar kompetensförsörjningen för både
      entreprenörer och beställare. Trots att kompetensförsörjning
      diskuteras som en gemensam utmaning beskrivs den drabba
      entreprenörer än mer påtagligt då de ofta har svårt att konkurrera
      på samma villkor som större aktörer (beställare). Vidare beskrivs
      hur <strong>digitalisering och grön omställning medför förändrade
      och/eller nya kompetenskrav</strong>. I relation till detta
      upplevs bristande dialog och reellt informationsutbyte om
      kompetenskrav mellan entreprenör och beställare. Uttryck för detta
      är upplevelser av att teknikutveckling i allmänhet och det “gröna”
      i synnerhet innebär nya kompetenskrav men vilka är desto mer
      otydligt, dvs. bristande kompetensförståelse är en utmaning för
      entreprenörer. Här upplevs entreprenörers situation försvåras
      ytterligare av att de också behöver anpassa sig efter (förhålla
      sig till) beställarens krav vid upphandlingar där grön omställning
      och tillhörande teknikutveckling inte prioriteras. Under
      intervjuerna liknas detta vid ökad risk för en slags viskningslek
      i form av otydlig kommunikation kring framtida kompetenskrav och
      en uppenbar risk för att information blir förvrängd, eller till
      och med går förlorad, i de komplicerade asymmetriska
      maktrelationer som utvecklas på gemensamma arbetsställen. För att
      minimera sådana risker identifierar informanterna det som viktigt
      att beställare anordnar fler tillfällen för dialog och
      informationsutbyte mellan beställare och entreprenör.</p>
      <p>I entreprenörernas upplevelser identifieras en spänning mellan
      “här och nu” (nutid) och “där och då” (framtiden) rörande
      kompetens och arbetskraft. Här och nu så har den “duktiga
      teknikern/yrkesarbeten” en tydlig plats och uppgift. Så kan även
      vara framöver men det finns en osäkerhet rörande vad som faktiskt
      behövs. Är utbildning och erfarenhet viktigt framöver eller kommer
      det att vara ännu viktigare att rekrytera formbara “talanger” som
      kan växa i takt med teknikutvecklingen? Det gäller inte att vara
      duktig så att säga utan att vara anpassningsbar. I samband med
      detta uttrycker informanterna en slags oro för att en del av
      nuvarande uppsättning yrkesarbetare inte har en plats i företagen
      framöver.</p>
      <h3 id="slutsatser-7">Slutsatser</h3>
      <p>Sammanfattningsvis visar studien att entreprenörer upplever
      flera utmaningar i samverkan med beställarföretag vid digital och
      organisatorisk omställning. Tekniska hinder, sociala och
      organisatoriska problem och kompetensutmaningar, i ett sammanhang
      av asymmetriska maktrelationer med beställaren, präglar deras
      upplevelse av samverkan. För att förbättra samarbetet och
      effektiviteten är det avgörande att utveckla dialogen och ett
      reellt informationsutbyte mellan beställare och entreprenör som
      tar hänsyn till att det ofta föreligger en grundläggande asymmetri
      parterna emellan. Detta skulle inte bara underlätta
      teknikutveckling och grön omställning, utan även bidra till en
      bättre arbetsmiljö och samsyn i hur kompetensutmaningen kan
      hanteras bland alla inblandade parter.</p>
      <p>Frågor för fortsatt forskning:</p>
      <ul>
      <li><p>Hur kan digitala samverkansstrategier mellan beställare och
      entreprenörer utformas för att främja gemensamt arbetsmiljöansvar
      i digitalt fragmenterade miljöer?</p></li>
      <li><p>Hur uppstår och hanteras kompetensförståelse i asymmetriska
      relationer mellan beställare och entreprenörer i samband med
      digitalisering och grön omställning?</p></li>
      <li><p>Vilka samverkansformer möjliggör långsiktig och hållbar
      kompetensförsörjning i produktionsmiljöer där aktörer konkurrerar
      om samma arbetskraft?</p></li>
      </ul>
    </div>
  </body>
</html>
